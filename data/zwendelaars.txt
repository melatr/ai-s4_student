Zwendelaars?
Johan Diepstraten
bron
Johan Diepstraten, Zwendelaars? Wolters-Noordhoff / Wolters Plantyn, Groningen / Deurne 2001
(heruitgave)
Zie voor verantwoording: https://www.dbnl.org/tekst/diep005zwen02_01/colofon.php
1.
Even zag David iets vertrouwds in de blik van de zwerver. Een oogopslag die hem
bekend voorkwam. Wat doet zo'n man op het kerkhof, vroeg hij zich af.
De zwerver stond al een hele tijd zwijgend op korte afstand van de nabestaanden.
Hij keek iedereen even aan. Zijn rossige haar piekte naar alle kanten. Het versleten
groene jasje kleurde niet bij de broek die ooit lichtblauw was geweest. David had
hem al opgemerkt in de aula van de begraafplaats. Daar was de zwerver tegen hem
op gebotst, had even geglimlacht en was onmiddellijk verdwenen.
David luisterde maar half naar wat de priester zei. Hij staarde naar de kuil waarin
de kist van zijn vader zou verdwijnen en hield de hand van zijn moeder stevig vast.
Maandagavond was het gebeurd. Zomaar. Zijn vader was nog even naar de
studeerkamer gegaan om een paar processtukken in zijn tas te doen. Tien minuten
later had zijn moeder hem gevonden, met zijn hoofd op het werkblad van zijn bureau.
Hersenbloeding, had de dokter vastgesteld.
David keek naar de haveloze figuur op vijf meter afstand tegenover hem. Wenkte
de zwerver hem? David wreef een traan uit zijn ogen. Nu zag hij het duidelijk.
De zwerver haalde een briefje uit de linkerzak van zijn jasje en stopte het er
opnieuw in. En nog een keer. Eruit en erin.
‘Wat doet die man raar,’ zei David tegen zijn vriendin Saskia. ‘Begrijp jij het?’
‘Geen idee.’
‘Ken jij die zwerver, mama?’ David kneep in de hand van zijn moeder.
‘Niet op letten. Die man is gestoord.’ Zijn moeder boog zich naar oom Hendrik
en fluisterde hem iets in zijn oor.
Hendrik Ouwerling liep op de zwerver af. Wegwezen jij, gebaarde hij. De zwerver
maakte een slaande beweging.
‘Hij was een schoft.’ De stem van de zwerver klonk luid over de begraafplaats.
‘Dat mag iedereen weten.’
David schrok. Zijn vader? Een schoft?
Oom Hendrik gaf de zwerver een stomp in zijn gezicht en trok hem aan zijn arm
mee. Even later stond hij weer naast de moeder van David. ‘Dit was de laatste
waarschuwing.’
Zijn moeder knikte.
‘De Heer geeft en de Heer neemt,’sprak de priester plechtig. ‘Hij heeft het lichaam
van Marcus Antonius Ouwerling na 43 jaren tot Zich genomen. In de naam van de
Vader en de Zoon en...’
‘Oplichters,’ klonk het luid over de begraafplaats. ‘Zwendelaars. Ik heb de
bewijzen.’
Oom Hendrik maakte zich los uit de kring rouwende mensen en holde in de richting
waar vandaan de stem kwam. Niemand lette meer op de priester.
De zwerver maakte aanstalten om weg te rennen. Hij hinkte naar de gietijzeren
poort. Maar oom Hendrik was sneller. Drie keer raakte hij de zwerver vol op zijn
gezicht.
De zwerver zat op zijn knieën en beschermde zijn ogen met zijn handen. Oom
Hendrik trok hem overeind en schudde hem door elkaar alsof hij met een lappenpop
aan het stoeien was. Daarna wierp hij het weerloze lichaam van zich af en sloeg het
stof van zijn kleren. De zwerver bleef languit op het grindpad liggen.
David voelde in de linkerzak van zijn jas. Een envelop. Van de zwerver natuurlijk.
Dat bedoelde hij met het gebaar.
David stootte Saskia aan en liet een glimp van de witte envelop zien.
‘Niet nu,’ zei Saskia.
David liep achter zijn moeder naar de kuil waarin de kist was neergelaten. Ze pakte
een schep en gooide zand op de kransen die de kist bedekten.
David nam de schep van zijn moeder over en strooide zand over de sterfdatum op
de kist. Hij slikte. De cijfers werden wazig.
‘Je bent niet dood, papa,’ fluisterde hij. ‘Het mag niet waar zijn.’
2.
‘Hij zit daar maar te staren,’ zei David. ‘Kom hier staan, dan kan hij je niet zien.’
Saskia sloop naar het zolderraam en keek naar buiten.
De zwerver zat aan de overkant van de weg op een bankje. Onafgebroken tuurde
hij naar boven. Hij bewoog alleen om af en toe een slok te nemen uit een fles wijn.
Sinds de begrafenis een week geleden zat hij daar. David kon er de klok op gelijk
zetten. Iedere middag rond halfvier hinkte de zwerver naar de boomstam en bleef
tot etenstijd zitten. Als David voor het raam verscheen, wenkte de man, maar David
deed alsof hij hem niet zag.
‘Hij is wel vasthoudend,’ zei Saskia. ‘Wat moet hij toch van je?’
David pakte de envelop van het bureau en haalde er voor de zoveelste keer deze
week het briefje uit.
Beste David,
Je kent me niet, maar ik moet je dringend spreken.
Over iets van vroeger wat voor jou heel belangrijk is.
Kom na de begrafenis naar het monument van de onbekende soldaat in
het Slingerlandbos. Honderd meter verderop staat een boswachterswoning
waar ik tijdelijk woon. Je hoeft niet aan te bellen, de deur staat altijd open.
Laat dit briefje niet aan je moeder zien. Marijke Ouwerling en haar
confrères houden al veertien, vijftien jaar de deksel op de doofpot.
Tot vanmiddag,
Hans van Lelyveld
David was niet gegaan. Waarom zou hij ook? Om te horen dat zijn vader een oplichter
was? Het idee alleen al. Zijn vader stond bekend
als een van de beste strafpleiters. Advocatenkantoor Ouwerling was een begrip. Dat
kwam door zijn vader en moeder, maar ook door oom Hendrik en de vader van
Saskia, die met zijn vieren een maatschap vormden.
Maar vreemd vond hij het briefje wel. Hoe kende die zwerver de voornaam van
zijn moeder? En wat bedoelde hij met de confrères? ‘Die zwerver is een geestelijk
gestoorde, een mislukte econoom. Nu komt hij wraak nemen,’ had zijn moeder
gezegd.
‘Hij heeft me gezien,’ zei Saskia. ‘Kijk, hij staat weer te zwaaien.’
David ging achter zijn bureau zitten. Op de verbouwde zolderkamer stonden twee
grote bureaus: één voor David en één voor Saskia. Iedere middag fietste Saskia met
David mee en dan maakten ze samen huiswerk.
Pas om halfzeven kwamen de ouders van Saskia thuis. Net als de moeder van
David die ook tot die tijd op het advocatenkantoor was. Nu de vader van David was
overleden, overwoog zijn moeder om minder uren te werken.
Saskia pakte de hoorn van de telefoon, drukte een nummer en zei tegen de
telefoniste van het advocatenkantoor: ‘Ja, met Saskia, hij zit er weer.’
‘Het was niet nodig,’ zei David. ‘Kijk maar.’
Een patrouilleauto van de politie stopte naast het terrein. Twee agenten liepen naar
de zwerver. Gewillig liet hij zich wegsturen.
‘Ben jij nou helemaal niet nieuwsgierig?’ vroeg Saskia.
‘Nee. Wat moet ik met die man?’
Maar sinds David dat briefje had gelezen, maalde het toch in zijn hoofd. Er was
iets met de zwerver. Was het de blik in zijn ogen? Of toch die glimlach? Hij zag er
haveloos uit, maar iets klopte er niet aan hem. David wist het bijna zeker.
Hoe vaak David het briefje ook had gelezen, hij wist niet wat hij ervan moest
denken. Iets van vroeger wat belangrijk voor hem was?
‘We zouden hem kunnen zeggen dat we geen prijs stellen op zijn dagelijkse
bezoek,’ zei Saskia.
‘Dat heeft hij zo ook wel gemerkt.’
‘We spreken hem aan. Hij mag zeggen wat hij kwijt wil en we laten hem beloven
dat hij je nooit meer lastigvalt.’
David aarzelde.
‘Kom op, we gaan hem op de fiets achterna.’ Saskia griste haar fietssleuteltje van
het bureau en liep naar beneden.
‘Wie het eerst bij de brug is.’
David spurtte over het fietspad langs het riviertje de Slingerland. Saskia liet hem
gaan. Zij speurde het weiland af.
Het fietspad maakte een grote bocht. De zwerver zou natuurlijk een stuk afsnijden
en door de weilanden lopen, de kortste weg naar het monument. Dan zou hij de
provinciale weg oversteken en in een paar minuten bij de boswachterswoning zijn.
Saskia had goed gegokt. In de verte zag ze David die de bocht had genomen. Hij
fietste recht op de brug af. Rechts van haar liep de zwerver tussen de koeien. Hij had
bijna het prikkeldraad bereikt.
Ze rekende uit dat ze hem kon inhalen voordat hij in het bos zou verdwijnen.
Saskia zette flink aan.
David had zijn fiets op de standaard gezet en rustte uit tegen de brugleuning. Hij
zag Saskia aankomen. Ze wees. David keek.
De zwerver duwde het prikkeldraad naar beneden en stapte eroverheen. Aan de
rand van de provinciale weg wachtte hij tot een witte sportauto voorbij was.
‘Te laat,’ zei Saskia tegen David. Ze boog zich over haar stuur en hijgde uit. ‘Ik
spreek hem liever niet in het bos.’
‘Dat maakt toch niets uit. Kom mee.’
Op dat moment trok de langzaam rijdende sportwagen plotseling op, week uit naar
rechts en schepte de zwerver.
Heel even, misschien twee tellen, herinnerde David zich later, lag de zwerver op
de motorkap voordat hij in de berm van de weg belandde.
De auto remde niet. Hij reed vol gas weg.
Saskia gilde.
David trok zijn trui uit en legde hem onder het hoofd van de zwerver. Het linkerbeen van de man lag verdraaid onder zijn lichaam. Hij ademde zwaar.
Over zijn gezicht stroomde bloed. David probeerde het te stelpen met de sjaal van
Saskia.
‘Ga hulp halen, snel, daar bij het Japanse restaurant.’
Saskia rende.
De zwerver opende zijn ogen.
‘David.’
‘Niet bewegen. Er komt hulp.’
‘In de hut ligt een boek,’ zei de zwerver. ‘Dat is voor jou.’
‘Rustig maar,’ zei David. ‘Dat komt wel een keer.’
De zwerver schudde met zijn hoofd.
‘Alles staat erin. Over Marijke en Marc en Paul en over...’
‘Dat komt later wel,’ zei David.
‘Ze zeiden dat ik alles moest wissen. Dat heb ik gedaan. Maar je kunt het vinden.
Niks zeggen, ssst.’
De zwerver probeerde zich op te richten. ‘Zijn ze hier?’
‘Wie bedoelt u?’
‘Ze gonzen in mijn hoofd. Ze zijn er weer.’
Hij maakte slaande bewegingen boven zijn hoofd. ‘Weg, weg jullie.’
Er kwam wat schuim uit zijn mondhoeken. Zijn ogen draaiden. Toen richtten ze
zich weer op David.
‘Het moet er zijn. Ergens. In het Blauwe Huis. Daar moet je het zoeken.’
‘Wat bedoelt u?’
‘Waar ik woon. Niet in de computer. Dat mocht niet van ze. Dan zouden ze heel
boos worden.’
David merkte dat de man nu rustiger werd.
‘In het boek staat alles. David, lieve David, lees het.’
Toen verloor hij het bewustzijn.
3.
Om 16.24 uur kwam de melding op de centrale. De eerste surveillanceauto arriveerde
om 16.31 uur. De ziekenwagen was er vijf minuten later. Nog voor vijf uur werd
Hans van Lelyveld de operatiekamer binnengereden.
Rechercheur Koen van der Wiel wist niets van dit alles. Hij was verwikkeld in
een moordzaak waarin geen enkele opening zat. Hij bladerde door een dossier in de
hoop een aanknopingspunt te vinden.
Het zat hem niet mee vandaag.
Nu dit ongeval weer. Maurits Verkerk, hoofd technische recherche, had hem
gebeld. Of hij even tijd had.
Koen van der Wiel ruimde zijn bureau op en wilde naar huis. Maar hij wist ook
dat Verkerk niet zomaar zou binnenvallen. Als de technisch rechercheur hem iets
kwam vertellen, moest de moordbrigade in actie komen. Dat wist Van der Wiel. Hij
was niet voor niets al dertig jaar in dienst.
Verkerk bleef voor zijn bureau staan. Alsof hij haast had. ‘Ik heb een auto-ongeluk
of een moordaanslag, daar ben ik nog niet uit.’
Maurits Verkerk hield niet van loze plichtplegingen. Hij kwam onmiddellijk ter
zake.
‘Slingerlandse weg. Vlak bij het Japanse restaurant. Daar is een man aangereden.
De automobilist is ervandoor. Hetslachtoffer isin coma naar het ziekenhuis gebracht.
Hij ligt op de operatietafel.’
‘Niets bekend over zijn toestand?’
‘Weinig hoop, begreep ik van de meldkamer.’
‘Identiteit?’
‘Bekend. Twee getuigen hebben de naam doorgegeven. Van Lelyveld. We zoeken
naar familie.’
‘Heb je een signalement van de wagen?’
Verkerk schudde zijn hoofd.
‘Een jongen en een meisje, onze getuigen, hebben de auto niet gezien. Hij was al
verdwenen voordat zij op de plek van het ongeluk waren.’
Koen van der Wiel wist wat dat betekende. Het was haast ondenkbaar dat hij op
die plek toevallige passanten zou vinden. Automobilist weg, geen beschrijving van
het voertuig. Hij kende de omgeving. Het was een ideale plaats voor een aanslag.
Als het dat inderdaad was.
‘Uit de sporen blijkt dat de auto een plotselinge zwenking heeft gemaakt.’
‘Uitgeweken voor een overstekend dier?’
‘Niet aannemelijk. Het slachtoffer stond op precies een meter van de rijweg. Hij
moet opzettelijk aangereden zijn.’
‘Verdere aanwijzingen?’
‘Dat is het vreemde. Het profiel van de banden kennen we nog niet. Het komt in
onze bestanden niet voor. Waarschijnlijk was het een heel oud type sportwagen.’
‘Informatie over het slachtoffer?’
‘Hier kom jij in beeld,’ zei Maurits Verkerk. ‘Daarom ben ik hier.’
Koen van der Wiel begreep de hint.
Als de technisch rechercheur gelijk had, moest hij snel handelen.
‘Is er al een oproep uitgegaan naar de surveillanceauto's?’
‘Zo vrij ben ik al geweest. Iedere oldtimer wordt gemeld aan de centrale.’
De getuigen konden wachten, bedacht Koen van der Wiel, eerst die auto. En snel.
Hij moest de lijsten achterhalen van alle eigenaren van geregistreerde oldtimers. De
garages in de omgeving moesten gebeld worden. Hij keek op zijn horloge. Een
onderzoek naar de identiteit van hetslachtoffer. Het opsporen van al zijn familieleden.
Koen van der Wiel maakte zich op voor een lange avond.
4.
‘Na veertien jaar. Hoe is het mogelijk?’
Marijke Ouwerling gooide met een woest gebaar haar sigaret in de open haard.
Sinds de dood van haar man was ze weer gaan roken.
‘Hoe halen jullie het in je hoofd om die man achterna te gaan?’
David en Saskia zaten ongemakkelijk op de bank.
‘Als ik zeg dat je niets met die zwerver te maken hebt, dan is dat zo.’
Ze zwaaide met het briefje.
‘Dit is laster, weet je dat? Waarom laat je me dat nu pas zien?’
David zweeg. Hij kende de stemming van zijn moeder maar al te goed om te weten
dat hij vooral nu niets moest zeggen.
‘Een kind op stang jagen met zoiets.’ Marijke frommelde het briefje tot een prop
en gooide het in de open haard.
‘Met hem hebben we niets meer te maken. Is dat duidelijk?’
David hoorde dat iemand het tuinhek opende en naar de voordeur liep. Gered door
de bel. ‘Ik ga wel,’ zei hij.
‘Was het jouw idee?’ vroeg Marijke aan Saskia.
Ze wachtte het antwoord niet af.
‘David is meestal niet zo nieuwsgierig. Ik heb hem verteld dat Hans van Lelyveld
een mislukte econoom is. Een oplichter. Hij achtervolgt mij al jaren. Er lopen meer
van zulke types rond. Heb jij David opgestookt?’
Saskia knikte schuldbewust.
‘Dan spreken we af dat het vanaf nu afgelopen is met die flauwekul.’ Marijke ging
naast Saskia op de bank zitten.
‘Je moet David een beetje steunen, hij heeft het al moeilijk genoeg. Afgesproken?’
‘Dat lijkt me een goed idee,’ klonk het vanuit de deuropening.
Paul de Zeeuw, de vader van Saskia, liep op Marijke af.
‘Ik kom net van het ziekenhuis. Hans van Lelyveld is overleden aan inwendige
bloedingen.’
‘Is hij nog bij kennis geweest?’ vroeg Marijke.
‘Nee, hij is bewusteloos geraakt na het ongeval, naar de intensive care vervoerd
en gestorven. Ik ben natuurlijk geen familie, maar de chirurg heeft mij toch te woord
gestaan. Er was geen familie bij. Alleen een rechercheur. In alle eenzaamheid is hij
overleden.’
‘Ongeval?’ vroeg Saskia.
‘Daar wil ik het met jullie over hebben. David, ga zitten jongen. Ik wil nu precies,
maar dan ook héél precies weten wat jullie hebben gezien.’
‘Niks,’ zei David. ‘Helemaal niks.’ Waarom was dit zo belangrijk voor Paul?
David had het gevoel dat er iets vreemds aan de hand was.
‘Vanaf het begin,’ commandeerde Paul de Zeeuw. ‘Jullie zagen hem naast het huis
zitten. En toen.’
Saskia aarzelde.
‘Van Lelyveld heeft een belachelijk briefje in de zak van David gestopt, tijdens
de begrafenis,’ zei Marijke. Zij keek naar de open haard. ‘Hij wilde David spreken.
Saskia heeft toen David overgehaald om hem achterna te gaan. Het is ongelooflijk,
maar waar.’
‘Wij reden langs de Slingerland,’ zei David snel. ‘In de verte zagen we hem. Hij
wilde de weg oversteken en werd aangereden. Toen we bij hem kwamen was hij
bewusteloos.’
‘Dus hij heeft niets meer kunnen zeggen?’
David deed net of de vraag hem verbaasde. ‘Nee, natuurlijk niet.’
‘Wat hebben jullie gezien van het ongeluk?’
‘Niets,’ zei David. ‘Ik stond bij de brug en Saskia kwam aanfietsen. We konden
ook niets zien. Of jij wel?’
Saskia schudde haar hoofd.
‘Het was heel ver weg.’
‘Het is daar toch een open vlakte?’ zei Paul de Zeeuw. ‘Jullie moeten de auto
hebben gezien.’
‘Er staan veel bomen en struiken,’ zei David.
‘Dus jullie hebben werkelijk niets gemerkt?’
‘Toen we aan kwamen fietsen, zagen we hem in de berm liggen,’ loog David. ‘Ik
heb mijn trui onder zijn hoofd gelegd. Het bloed zit er nog aan.’
‘Iets klopt er niet,’ zei Paul. ‘De bestuurder van de auto is doorgereden.’
‘Er moeten sporen zijn,’ zei Marijke. ‘Dat zoekt de technische recherche wel uit.
Voor ons is dit hoofdstuk voorgoed afgesloten.’
‘Wat stond er in dat briefje?’ vroeg Paul.
‘Marc, jij en ik houden al veertien of vijftien jaar een deksel op de doofpot. Dat
schreef hij.’ Marijke lachte. ‘Van de doden niets dan goeds, maar dit iste bespottelijk
voor woorden.’
‘Hoe kennen jullie hem dan?’ vroeg David.
‘Dat heb ik je al gezegd,’ zei Marijke. ‘Hij woonde in hetzelfde studentenhuis als
wij. Hij was verliefd op mij.’
‘Jullie mogen alles weten,’ zei Paul. ‘Wij hebben in ons beroep wel vaker te maken
met mensen die na verloop van tijd hun eigen verzinsels gaan geloven. Dat gaat van
kwaad tot erger. Eigenlijk had deze man opgenomen moeten worden, hij was ziek.
zo'n trieste afloop gun je niemand.’
‘Het is niet anders,’ zei Marijke.
‘Wat kun jij liegen,’ zei Saskia de volgende dag tegen David. Ze zetten hun fiets
tegen een boom voor de vervallen boswachterswoning van Hans van Lelyveld.
‘Hier vinden we het antwoord,’ zei David. ‘Het is ook zo'n raar verhaal. Die man
doet alle moeite om mij iets te vertellen en mama zegt alleen maar dat hij vroeger
verliefd op haar was. Dat kan toch niet kloppen?’
Saskia haalde haar schouders op. Op weg naar school vanochtend was David
erover begonnen. Hij wilde per se naar de boswachterswoning. In de middagpauze
hadden ze afgesproken om na het laatste lesuur te gaan kijken.
David duwde tegen de deur en keek naar binnen.
De varkensstal die hij had verwacht, bleek een keurig ingerichte huiskamer te zijn.
Boeken aan de wand, televisie en stereoset op de grond tegen de muur, bankstel en
tafeltje in het midden. Naast de
deur een opgeruimd bureau met een computer, printer en scanner. In de hoek een
opgemaakt bed. Het leek of de houten vloer zojuist in de boenwas was gezet.
‘Je kunt gewoon alles meenemen,’ zei Saskia. ‘Iedereen kan hier gratis winkelen.’
‘Is dit het huis van een zwerver? Zie je wel dat mijn voorgevoel juist is. Er is iets
vreemds aan de hand. En het antwoord staat daar.’
David wees naar de boekenkast.
‘Er ligt ergens een boek voor mij. Dat waren zijn laatste woorden. Maar welk boek
bedoelde hij?’
Hij bestudeerde de ruggen en las de namen van de auteurs. De kast was keurig
alfabetisch geordend.
‘Moeten we ze er een voor een uithalen?’ vroeg Saskia. ‘Daar is geen beginnen
aan.’
‘Het moet een boek zijn waar alles instaat. Over mama, papa en jouw vader.’
David pakte een stapeltje boeken van de bovenste plank en legde ze op de
salontafel. Hij las de flapteksten en legde ze omgedraaid weer op elkaar.
‘Nee, dit gaat fout. Want we weten niet precies wat we zoeken.’
‘Dit misschien?’ zei Saskia.
In haar handen hield ze een rood boek. Op de kaft was met speciale letters een
tekst geplakt.
Voor David
Saskia bladerde.
‘Vreemd, dit is een leeg boek.’
Het rode boek bestond uit witte bladzijden. In tweedehands boekwinkels had David
zulke boeken wel eens zien liggen. ‘Dummy's voor een tientje,’ herinnerde hij zich.
‘Onzichtbare inkt misschien?’ lachte Saskia.
David hield de bladzijden tegen het licht.
‘Alleen op de eerste pagina staat iets.’
Zwendelaars
Door Hans van Lelyveld
Opgedragen aan David
‘Wat heeft hij toch met jou?’
‘Wist ik het maar. Zwendelaars, het lijkt op de titel van een roman.’
‘Zou hij schrijver zijn?’
‘We weten helemaal niets van hem.’ David liep naar de computer en zette hem
aan.
‘Misschien vinden we hier iets.’
Op het openingsscherm van Windows verscheen een aantal icoontjes.
‘Het zijn er negen,’ zei David. ‘Deze computer, Postvak In, Netwerkomgeving,
Internet, Internet-Mail, Adobe Photoshop, WP-processen, WP-teksten, WP-Zwendel.’
‘WP-Zwendel,’ zei Saskia. ‘Wat kan dat betekenen? Zwendelaars?’
David klikte op het icoontje. De computer startte een tekstprogramma.
David las het begin.
‘Dit is gek. Het is een brief aan een uitgever over een boek dat hij heeft geschreven.
Lees maar.’
Geachte heer Bergwerf
Aan het einde van ons plezierige telefonische onderhoud beloofde ik u de
definitieve versie te sturen van mijn roman Zwendelaars. Eén van de
hoofdpersonen, de bekende strafpleiter Marc Ouwerling, in het boek de
romanpersoon Mr. De Leeuw, is overleden. Om die reden moet ik de
inhoud aanpassen.
Een andere reden is dat ik op dit moment overweeg om heropeningvan
mijn zaak te bepleiten bij de officier van justitie. Ik ben op hetspoor van
nieuwe feiten en wacht derhalve de ontwikkelingen even af.
Niettemin ben ik zeer verheugd dat u zo positief heeft gereageerd op
mijn roman. Ik zal u dan ook, naar het zich laat aanzien op korte termijn,
het aangepaste manuscript zenden.
Vriendelijke groet,
Hans van Lelyveld
‘Printen?’ vroeg David. ‘Dit moeten we bewaren. Of niet?’ Zonder het antwoord af
te wachten, zette hij de printer aan en klikte op een icoontje boven aan het scherm.
David pakte het vel uit de printerbak, vouwde het op en stak het in zijn zak.
‘En verder?’ vroeg Saskia.
‘Dit is alles. Er zit geen script in.’
‘Probeer de andere icoontjes dan. Ergens moet dat boek te vinden zijn.’
Een kwartier lang bekeek David de verschillende tekstbestanden op de computer.
‘Ze zijn bijna allemaal leeg. Kun je ergens een lege diskette vinden, dan kopieer ik
wat er wel op staat.’
‘Kom nou,’ zei Saskia. ‘Het is nu wel mooi geweest.’
‘Mooi apparaat.’ David sloot het Windows-programma af.
‘Lach eens.’
David draaide zich om en hoorde een klik. Saskia legde het fototoestel terug in de
boekenkast.
‘Wat doe je nou?’
‘De inbreker betrapt, aardigheidje.’
‘Stommerd.’ David draaide het fotorolletje door naar het einde en haalde het uit
het toestel.
‘Nu ga je te ver. Stel dat iemand zo gek is om dit rolletje te laten ontwikkelen.
Daar krijgen we moeilijkheden mee.’
David stopte het filmrolletje in zijn zak.
‘Wegwezen, we hebben genoeg gezien.’ Hij speurde nog een keer in het rond.
‘Toch maar meenemen dat boek?’
‘Erg spannend is het niet, al die witte bladzijden,’ zei Saskia. ‘Maar het is voor
jou. Dat staat erop.’
‘Zo is het,’ besliste David.
5.
Rechercheur Koen van der Wiel vroeg zich af of hij de zaak van Hans van Lelyveld
zou oplossen. Hij had geen geluk. Alleen de afdeling Vermiste Personen had hem
kunnen helpen. Nu wist hij tenminste iets van het slachtoffer. Een vreemde snuiter
die sinds drie, vier weken plotseling uit Rotterdam was verdwenen. Daar moest hij
het mee doen.
Wat deed die man in deze uithoek van het land? Hij had de zuster van het
slachtoffer gesproken. Hans van Lelyveld was hier geboren, zijn ouders lagen hier
begraven. Dat wastenminste iets. Hij had een adviesbureau met vijf mensen in dienst.
Daar zou iets mis kunnen zijn. Moeilijkheden met zijn bedrijf? Hij kon wel meer
redenen verzinnen waarom iemand plotseling de deur achter zich dichttrok. Een
gokverslaafde wellicht. Koen van der Wiel had het allemaal in de praktijk meegemaakt
Van de auto geen spoor. Nergensin de verre omtrek was een oldtimer gesignaleerd.
Het was trouwens moeilijk zoeken zonder exacte aanwijzingen. Resultaat bij de
garages nul komma nul.
Hij moest achter de getuigen aan. Een jongen en een meisje van veertien. David
Ouwerling en Saskia de Zeeuw. Wat deden ze daar op die plek? Het zou wel toeval
zijn.
Koen van der Wiel zuchtte.
Uit ervaring wist hij dat de oplossing altijd dicht bij huis lag. Als er inderdaad
sprake was van een aanslag, moest hij gaan zoeken in de familie- of kennissenkring.
Driekwart van alle moorden werd gepleegd door verwanten. Maar Van Lelyveld had
alleen maar een zuster, die in Rotterdam woonde. Dat werd niets.
Motief, schreef hij op een kladblaadje.
Zonder motief geen misdaad, daar hoefde je geen rechercheur voor te zijn.
Hij bladerde door zijn aantekeningen. Met wie had hij gisteravond gesproken? Een
paar verpleegsters. De chirurg. Verder niemand.
Er was natuurlijk die advocaat. Paul de Zeeuw. Hij kende hem al jaren. Een
gewaardeerde collega, ook al stonden ze meestal tegenover elkaar. Wat deed hij
eigenlijk in het ziekenhuis, op die plaats, op dat tijdstip?
Ook dat moest toeval zijn.
Koen van der Wiel pakte de hoorn van de haak en toetste het nummer van het
ziekenhuis. Hij werd doorverbonden met de chirurg die het leven van het slachtoffer
niet had kunnen redden.
Drie minuten duurde het gesprek.
Paul de Zeeuw was een vroegere vriend van Hans van Lelyveld, had de chirurg
hem verteld. Daarom had hij hem te woord gestaan.
Maar hoe wist hij van het ongeluk? Koen keek nog eens in zijn aantekeningen.
David Ouwerling en Saskia de Zeeuw.
De Zeeuw?
Koen van der Wiel glimlachte.
6.
Zwarte limousines blokkeerden de ingang van het kerkhof. David stapte van zijn
fiets en wandelde door de gietijzeren poort naar binnen. Dat deed hij iedere dag.
Er was een dienst aan de gang. In de open kerkdeuren stonden de mensen voor
wie binnen geen plaats was. David herkende flarden van het Ave Verum.
Hijslenterde langs een monumentaal graf met een enorm zwart kruis. De graftekst
kon hij niet ontcijferen, die was door de tijd afgesleten.
Even verderop las hij de namen van de Poolse militairen en de data waarop ze
waren gesneuveld. Het waren onbekende namen op de witte kruizen, die in lange
rijen waren neergezet. In oktober 1944 en mei 1945 moest de oorlog hier flink hebben
gewoed, want dat waren de maanden die het meest voorkwamen. Jonge mannen van
achttien, negentien en twintig jaar. Maar een paar jaar ouder dan hij. David rilde.
Hij liep naar de plaats waar zijn vader begraven lag. Ruim twintig boeketten telde
hij, bruin, zonder een sprankeltje leven.
Er waren twee graven bijgekomen, naast dat van zijn vader.
‘Papa,’ zei hij zacht.
David staarde naar de donkere, losgewoelde aarde waarop de grafzerk moest
komen. Het kon nog wel een maand duren voordat die werd geplaatst.
Waarom moest het juist zijn vader overkomen, vroeg hij zich af. Met zijn
rechterhand kneep hij in het filmrolletje in zijn broekzak. Zou hij het hier weggooien,
gewoon tussen de zerken?
In de verte kwamen een man en een vrouw aangelopen. Ze bleven op een paar
meter afstand van David staan.
‘Dit is de plaats,’ zei de man. Hij droeg een verschoten overall.
De vrouw keek rond en knikte. ‘Een mooie plaats voor mijn broer. Mijn ouders
hebben vroeger in dit dorp gewoond. Ze zijn daar begraven.’ Ze wees naar de ingang
van het kerkhof.
De vrouw was ongeveer even oud als zijn moeder, schatte David. Het verdriet was
op haar gezicht te lezen.
‘Wij begraven de nieuwe doden op volgorde,’ zei de man. ‘Dat is de regel hier.
Het is niet de bedoeling dat u zomaar een plaats uitzoekt.’
‘Dat begrijp ik.’
‘Dan kunnen we het nu in orde maken. Gaat u mee?’
De vrouw keek opzij naar David.
‘Laat hem maar,’ fluisterde de man en toen nog iets wat David niet kon verstaan.
‘Strafpleiter?’ zei de vrouw. ‘Marc Ouwerling?’
Resoluut stapte ze naar David toe.
‘Ben jij de zoon van Marc Ouwerling?’
Ze wachtte niet op het antwoord. ‘Mag ik me even voorstellen? Mijn naam is
Tineke van der Does. Mijn meisjesnaam is Tineke van Lelyveld.’
David keek haar verrast aan.
‘Ik ben de zuster van Hans van Lelyveld.’
‘Ik ken hem,’ zei David. ‘Hij was hier vorige week op de begrafenis van mijn
vader.’
‘Dat weet ik. Hij heeft de plechtigheid verstoord. Dat hoorde ik van de politie.’
‘Wij begrepen het niet.’
‘Ik ook niet. Maar er moet iets gebeurd zijn in het verleden waardoor hij zo is
geworden. Hij verkleedde zich zelfs als een zwerver.’
‘Verkleedde,’ herhaalde David. ‘Was hij dat dan niet?’
‘Hoe kom je erbij. Hij heeft een bloeiend adviesbureau in Rotterdam. Maar een
paar weken geleden was hij opeens verdwenen. Weg, zonder aan iemand iets te laten
weten. Hij was wel eens vaker een tijdje weg, maar altijd kondigde hij dat van tevoren
aan. Deze keer niet, dat was zo vreemd.’
‘Hij zal zijn redenen hebben gehad,’ zei David.
‘Van de politie weet ik dat hij een oude boswachterswoning heeft
gekocht. Daar is hij ingetrokken. Ik weet alleen niet wat hem plotseling bezielde.’
‘Dat zullen we nooit te weten komen,’ zei David.
‘Hij had een ziekte, dat wist ik wel. Maar daar had hij medicijnen voor. Alles was
onder controle, zei hij steeds. Maar nu is het een zaak voor de recherche. Er is een
rechercheur fulltime mee bezig.’
‘Waarmee?’
‘De dood van mijn broer. Je dacht toch zeker niet dat het een ongeluk was?’
David stond onhandig met zijn handen in zijn zakken. Hij wilde weg. Weg van
de plek waar Hans van Lelyveld zou komen te liggen. Hij wilde nietste maken hebben
met die halve zwerver en zijn zus. Vreemd was dat. Hij wilde niet horen wat de zuster
van Hans van Lelyveld te vertellen had, maar tegelijkertijd was hij razend
nieuwsgierig.
Wat had de politie ontdekt? Wat wilde de zwerver van hem? Het filmrolletje
brandde in zijn zak.
‘Ik woon tijdelijk in het huisje van mijn broer,’ zei de vrouw.
‘Daar moet de oplossing van de raadsels te vinden zijn.’
‘Misschien,’ zei David. ‘Maar misschien is er geen oplossing.’
‘Zou je het willen weten?’
David haalde zijn schouders op.
‘Mijn broer sprak nogal eens over David Ouwerling. Hij was vroeger bevriend
met jouw ouders. Weet je daar iets van?’
‘Nee,’ zei David.
‘Dat moet die rechercheur dan maar uitzoeken.’
7.
David zou de foto's straks aan Saskia laten zien. Misschien dat zij er iets van snapte.
Hij was naar het plein gefietst en kon erop wachten. De snelservice was binnen een
uur klaar. David betaalde en ontving een groene envelop met foto's. Nee, hij hoefde
niet te controleren of hij ze allemaal wilde hebben. Vriendelijk lachte hij tegen de
verkoopster.
David ging op een bankje zitten en bekeek de foto's. Lang staarde hij naar die ene
foto. Hij stond er zelf op. Maar die foto had Saskia niet genomen toen zij in de
boswachtershut waren. Die zat er ook bij, maar was half mislukt. Nee, deze foto
moest Hans van Lelyveld gemaakt hebben toen David uitschool kwam. Hij herkende
het gebouw op de achtergrond.
David kon het niet geloven.
Een foto van hemzelf.
Maar er was meer dat hij niet begreep.
Saskia spreidde de foto's uit over de sprei. Het bed lag vol foto's. David was
onmiddellijk naar huis gegaan en had Saskia gebeld. Hij wilde haar zijn ontdekking
laten zien.
‘Controleer even of dit de juiste volgorde is,’ zei Saskia. ‘Misschien is dat
belangrijk.’
David bekeek de miniafdrukjes en vergeleek ze met al die beelden waar hij maar
geen systeem in kon ontdekken.
‘Dit is heel bijzonder,’ zei Saskia. ‘Goed dat je ze hebt laten ontwikkelen.’ Ze
klonk opgetogen.
‘We zouden ze aan mijn vader moeten laten zien,’ stelde ze voor.
‘Of aan Marijke. Zij herkennen ongetwijfeld een aantal plekken.’
‘We zoeken het zelf uit,’ zei David.
‘Een hoop herkennen we zo wel.’ Saskia wees naar de foto's
waarop de familie stond afgebeeld. Davids vader en moeder, oom Hendrik en de
vader van Saskia. Twee keer zelfs. ‘Dit is het advocatenkantoor, en dit hier ook, maar
dan vanaf een andere plek. Dit is jullie huis van de voorkant en dit van veraf en dat
ben jij.’
‘Zo kan ik het ook,’ zei David kribbig. ‘Maar de rest?’
‘Een voor een. We komen er wel uit.’
Saskia bestudeerde een foto van een groot gebouw met een ontelbaar aantal kleine
ramen.
‘Het belastingkantoor?’ vroeg David.
‘Dat ziet er anders uit. Je kunt zien dat er op verschillende ruiten iets geplakt is.’
‘Zullen we de foto's scannen op de computer en dan vergroten?’ vroeg David.
‘Dat is niet nodig. Het lijken wel verkiezingsbiljetten. Kijk maar.’
‘En dat betekent?’
‘Een studentenflat,’ zei Saskia. ‘Dat moet het zijn.’
‘Wat moeten we daarmee?’
‘Dit is een foto van een groot gebouw,’ vervolgde Saskia onverstoorbaar. ‘Het
Blauwe Huis. Als je goed kijkt, kun je dat lezen. En hier zie je een gerechtsgebouw.
Dat blijkt uit het opschrift in dit driehoekje.’
‘Wat doet dit naambordje van Kralingen ertussen?’ vroeg David.
‘Geen idee. Het hoort bij Rotterdam. Daar heeft mijn vader gewoond. Vroeger.
Daar was hij op kamers. Dat heeft hij me ooit verteld.’
‘Mijn moeder toch ook,’ zei David. ‘Of vergis ik me?’
‘Ik begin het te begrijpen. De flat, het naambordje van de plaats: het heeft natuurlijk
te maken met vroeger, met de studententijd van onze ouders.’
‘Zou kunnen.’ David hield een andere foto dicht bij zijn ogen en dan weer veraf.
‘Onleesbaar,’ concludeerde hij.
‘Maar wie fotografeert er nou een krantenartikel op deze manier?’ ‘Gewoon
vergroten,’ stelde Saskia voor. ‘Doe je het zelf, ofbreng je deze naar de fotoshop?’
‘Ik krijg hem wel tien keer zo groot, dat is geen probleem.’
‘Allesterugleggen in de juiste volgorde,’ zei Saskia. ‘Achter elkaar vertellen de foto's
een verhaal, daar ben ik zeker van. Hier is niets toevallig.’
‘Probeer eens.’
‘In Kralingen woonden studenten in een flat. Dat zijn onze ouders vroeger. Op de
een of andere manier hadden ze iets te maken met een rechtbank.’
‘Tuurlijk, ze studeerden rechten.’
‘Jawel, maar ze kwamen in de krant. Later verhuisden ze naar deze omgeving en
openden een kantoor. Het verhaal eindigt met jou. Dat is de laatste foto.’
‘We weten dus niets,’ zei David. ‘Aardig geprobeerd, maar we zijn niets
opgeschoten.’
‘Behalve als je dat krantenartikel zou kunnen lezen.’
Davids vader had hem geleerd hoe hij met de scanner om moest gaan. Bij iedere
handeling die hij nu verrichtte, dacht hij aan hem. Het scannen van de foto, het
veranderen van de grootte, de instelling van de kleuren, alles hadden ze samen gedaan.
Vanaf nu, besefte David, moest hij het in zijn eentje uitzoeken. Alles.
Hij pakte de foto waarop zijn vader stond en legde die in de scanner.
‘Wat ga je nu doen?’ vroeg Saskia.
David reageerde niet. Even later pakte hij uit de printerbak een grote kleurenfoto
van zijn vader en plaatste die in een wissellijst boven zijn bureau.
‘Dit is de laatste foto die van papa is gemaakt.’
David slikte. ‘En nu aan het werk.’
Saskia boog zich over de schouder van David en zag op het scherm het
krantenartikel verschijnen.
Student pleegt fraude
ROTTERDAM - Het openbaar ministerie van Rotterdam is gisteren een omvangrijke
fraude op het spoor gekomen. De officier van justitie heeft de aanhouding gelast van
de voortvluchtige economiestudent Hans van L., die verdacht wordt van frauduleus
handelen.
De vermoedelijke verblijfplaats van de voortvluchtige is het Spaanse eiland
Mallorca. Interpol is ingeschakeld.
De fraude werd ontdekt na een anonieme tip. De tipgever stuurde documenten,
spaarbankboekjes en bandjes met telefoongesprekken waaruit blijkt dat Hans van L.
de oplichtingszaak helemaal alleen heeft opgezet
‘Begrijp jij dit?’ vroeg David.
‘Niet echt. Je leest dit wel vaker in de krant. We weten nu in ieder geval wie Hans
van Lelyveld is: één van de zwendelaars.’
‘Iets klopt er niet. Kijk maar eens naar de datum van het artikel. Dit is van veertien
jaar geleden.’
‘Dat is toevallig,’ zei Saskia.
‘Zou het toeval zijn? Hans van Lelyveld werd aangegeven op de dag van mijn
geboorte.’
8.
Koen van der Wiel glimlachte bij het lezen van het rapport van Maurits Verkerk. De
technisch rechercheur vond het nodig om al zijn kennis te etaleren.
‘Het voertuig is een sportwagen van voor de oorlog. Dat bewijst het profiel van
de banden.’
Die moest te vinden zijn. Hoeveel exemplaren zouden er nog rondrijden in
Nederland? De automobilist moest gemakkelijk op te sporen zijn.
Het rapport bevestigde wat Maurits Verkerk in eerste instantie vermoedde: het
kon geen ongeluk zijn. Uit de diepte van de sporen leidde hij af dat de sportauto met
lage snelheid een stukje berm was opgereden, waarna met grote kracht het gaspedaal
moest zijn ingeduwd. Verkerk had dat via nauwkeurige metingen achterhaald.
Het werd nu serieus.
Koen van der Wiel had met de agenten van de surveillanceauto gesproken en wist
nu dat getuige Saskia de Zeeuw op hetzelfde adres woonde als de strafpleiter Paul
de Zeeuw. Zij moest de dochter zijn. Vanaf dat moment vertrouwde hij de zaak al
niet.
Hij overwoog om de vermaarde jurist aan een verhoor te onderwerpen, maar besefte
maar al te goed dat hij niets zou bereiken. Als De Zeeuw iets te verzwijgen had,
moest Koen van der Wiel er via een omweg achterkomen.
Via de dochter, besloot hij. Een meisje van veertien was geen partij voor hem. Zij
zou binnen de kortste tijd haar geheimen prijsgeven. De vraag was alleen of ze wel
iets te verbergen had.
Dan was er nog de andere getuige. David Ouwerling, ook al veertien jaar, zoon
van de zojuist overleden andere bekende strafpleiter. Een collega van De Zeeuw.
Koen van der Wiel kende het kantoor. Maar wie niet in Nederland? Een paar keer
per jaar haalden de strafpleiters het landelijke nieuws, want de beruchte criminelen
liepen bij hen de deur plat. Voor vormfouten moesten ze bij Ouwerling, Ouwerling
& De Zeeuw zijn. Ze draafden nogal eens op in een misdaadprogramma op de
televisie. Vooral Hendrik Ouwerling, de vrijgezel die er een nogal losbandig leven
op na hield. Als je de roddelbladen mocht geloven.
Als zij tegenover hem kwamen te staan, wist Koen van der Wiel, dan had hij te
maken met hele geduchte tegenstanders. Moest hij het in zijn eentje tegen hen
opnemen? Dan kon hij het wel vergeten. Hij moest hulp hebben. Maar op steun van
de officier van justitie Pinxteren hoefde hij op dit moment niet te rekenen. Wat voor
bewijzen had hij? Tegen wie trouwens? Niets had hij, alleen enkele vermoedens over
familiale verbanden en toevallige samenlopen van omstandigheden. Een
rechercheteam van vijf, zes mensen? De officier zou hem zien aankomen. Koen van
der Wiel vreesde dat hij het in zijn eentje zou moeten opknappen.
Hij pakte een nieuwe dossiermap en schreef met kleine letters Operatie Lely op
de kaft. Puntsgewijs somde hij op wat hem te doen stond. Daarna belde hij technisch
rechercheur Maurits Verkerk. Of hij mee wilde helpen met iets wat niet helemaal
wettelijk was? Nou ja, het was niet tegen de wet, maar ook niet precies volgens de
regels. Verkerk stemde toe.
Rechercheur Van der Wiel glimlachte. Hij moest de zaak zorgvuldig aanpakken.
9.
Saskia had het nog zo aan Marijke beloofd: ze zou David ervan overtuigen de zaak
te laten rusten. Nu Hans van Lelyveld was overleden, was er geen enkele reden om
een oude geschiedenis op te rakelen.
Maar David was niet té stoppen nadat hij de foto's had laten ontwikkelen. Hij wilde
alles weten.
‘Vraag het dan aan Marijke,’ had Saskia voorgesteld.
David was onverbiddelijk. Hij wilde niets vragen aan zijn moeder, of aan oom
Hendrik of aan de vader van Saskia. Hij wilde het zelf uitzoeken.
‘Er zijn twee rechtszaken geweest.’ David zat achter zijn computer. Op hetscherm
las Saskia enkele namen.
‘Op de dag van mijn geboorte heeft iemand Hans van Lelyveld aangegeven.
Wegens fraude. De vraag is wie die tipgever is. Dat is de eerste zaak.’
‘We weten toch niet wie daarbij betrokken waren,’ zei Saskia.
‘Het is ook zo lang geleden.’
‘Papier is geduldig. Daar zijn de archieven voor.’
‘Wat is de tweede zaak?’
‘Ik kan er weinig over vinden. Hans van Lelyveld heeft mijn moeder voor de
rechter gedaagd. We moeten dus uitzoeken wat er in die processtukken staat.’
‘Dat meen je niet.’
‘Jawel, en we combineren de gegevens met de foto's.’
Saskia haalde haar schouders op. ‘Waarom zou je je daar druk over maken? Wat
heb jij toch met die Hans van Lelyveld?’
‘Ik weet het niet,’ zei David. Hij staarde naar de foto van zijn vader boven zijn
bureau. ‘Papa werd ervan beschuldigd dat hij een oplichter is. Ik wil zijn naam
zuiveren.’
‘Doe niet zo raar,’ zei Saskia. ‘Waarom zou iemand geloven wat een zwerver tijdens
een begrafenis...’
‘Hij was geen zwerver,’ zei David. ‘Dat is al vreemd genoeg.’
‘Wat wil je dan?’
‘De dossiers inzien. Dat ligt toch voor de hand?’
‘Welke dossiers?’
‘Van de twee rechtszaken. We moeten naar het kantoor van papa.’
‘Ik vraag ze wel aan mijn vader,’ zei Saskia.
‘Nee, ik heb een beter plan.’
Nog dezelfde avond fietsten David en Saskia naar de Groenbrugsingel. Ouwerling,
Ouwerling & De Zeeuw stond er op de gevel van het statige herenhuis. De werksters
zouden tot acht uur bezig zijn. Op de hoek van de straat wachtten David en Saskia
tot ze weg waren.
‘Inbreken bij mijn vader?’ had Saskia verbaasd gevraagd.
‘Nee, alleen wat dingen kopiëren terwijl niemand kijkt,’ zei David. ‘Dat is iets
heel anders.’
David wist waar zijn moeder de reservesleutels van het kantoorpand bewaarde.
Hij had ze even geleend.
Het kantoor had iets angstaanjagends. Natuurlijk, ze kenden iedere verborgen plek,
van het souterrain tot en met de zolder, omdat ze er als kind vele uren hadden
gespeeld. Nog nooit waren ze in het pand geweest zonder de vertrouwde geluiden
van rinkelende telefoons en stemmen uit de verschillende kamers. Het was nu doodstil.
Ze hoorden alleen hun eigen voetstappen op het parket.
‘Lichten aandoen?’ vroeg Saskia.
‘We zien het zo ook wel.’
Zonder nog iets te zeggen liepen ze naar het archief, het kleinste kamertje van het
kantoor.
David probeerde de klink.
‘Weet jij waar de sleutels liggen van de kamers?’
‘Bij de receptie misschien?’
Saskia rommelde in de lade van de telefoniste en kwam terug met een sleutelbos.
‘Ze laten hier ook alles rondslingeren.’
David opende de archiefkamer en speurde rond. Bij de kast met
een sticker J-K-L bleef hij staan. Hij pakte de hangmap van Hans van Lelyveld.
‘Makkie, ik had het je wel gezegd.’
Hij liep naar het fotokopieerapparaat in de hal.
‘Zou je niet eerst eens kijken wat er inzit?’ vroeg Saskia.
‘Geen tijd voor. Gewoon van alles een kopie maken. Vanavond of morgen bekijken
we het wel.’
Een halfuur later stopte David het dikke dossier terug in de hangmap.
‘Nog een geluk dat dit pand niet beveiligd is,’ zei David.
‘Niet beveiligd?’ In Saskia's ogen lag een spottende blik. ‘Heb jij die camera's niet
zien hangen?’
10.
Het was tegen de wet wat Koen van der Wiel wilde doen. Maar als hij aan de officier
van justitie toestemming moest vragen, kon hij het wel vergeten. Koen had geen
bewijzen, alleen vage vermoedens. Bovendien wist hij dat de leden van het openbaar
ministerie en een aantal strafpleiters één avond per maand samen borrelden. Dat was
ooit bedacht om de samenwerking tussen de twee partijen goed te laten verlopen.
Het betekende ook dat officier van justitie Pinxteren en Paul de Zeeuw elkaar goed
kenden. Het zou Koen van der Wiel niet verwonderen als ze inmiddels vrienden
waren geworden.
Daarom had hij Maurits Verkerk gepolst.
‘Stel nu eens,’ zei Koen van der Wiel, ‘dat er geen sprake is van toeval. Dat Paul
de Zeeuw en misschien ook wel Hendrik Ouwerling iets met dat ongeluk te maken
hebben. Hoe krijg ik mijn bewijzen?’
‘Volgens de normale opsporingsmethoden. Dat ligt voor de hand.’
‘Maar als dat niet lukt?’
‘Wat jij wil doen, is helemaal dom,’ antwoordde Maurits Verkerk. ‘Onrechtmatig
verkregen bewijs zal iedere rechter naar de prullenmand verwijzen. Dan ben je nog
verder van huis.’
‘Wie zegt dat ik die gegevens officieel ga gebruiken? Ik wil alleen weten of er
reden is om dat kantoor te wantrouwen. Het zijn gehaaide jongens daar, ik krijg er
geen hoogte van. Het is een ongebruikelijke manier, maar het kan me veel tijd
besparen.’
Uiteindelijk had Koen van der Wiel de technisch rechercheur overgehaald om mee
te doen. Maurits Verkerk kon over alle apparatuur beschikken.
‘Op één voorwaarde: jij dekt me als het ooit uitkomt. Ik heb hier nooit iets mee te
maken gehad.’
Koen van der Wiel stemde toe.
11.
Toen David de deur van het kantoor Ouwerling, Ouwerling & De Zeeuw op slot
deed, was de meldkamer al in actie gekomen.
Een geheime camera registreerde de inbraak van David en Saskia. Op een monitor
in het politiebureau zag de dienstdoende agent twee figuren in het schemerdonker
achter het fotokopieerapparaat. Ze waren ingespannen en gehaast bezig.
De agent herinnerde zich een notitie van Koen van der Wiel. ‘Alle verdachte
bewegingen bij kantoor Ouwerling, Ouwerling & De Zeeuw direct melden.’ Volgens
deze instructie waarschuwde de agent Koen van der Wiel, die onmiddellijk in actie
kwam. Hij belde technisch rechercheur Verkerk dat hij hem nodig had. In een
surveillanceauto reed Van der Wiel met twee agenten naar het pand.
Op het moment dat David en Saskia weg wilden lopen, werden zij aangehouden.
‘Meenemen naar het bureau,’ commandeerde Van der Wiel. ‘Ik ben er over een
halfuurtje.’
Van der Wiel ging met een speciale sleutel het kantoor binnen en wachtte op de
komst van zijn technisch rechercheur.
‘Zeg maar waar je ze wil hebben.’
De technisch rechercheur had een tas vol apparatuur bij zich. Koen van der Wiel
ging op zoek naar de kamers van de twee strafpleiters.
Hij vond de naambordjes van Paul de Zeeuw en Hendrik Ouwerling op de eerste
verdieping, twee kamers die via een tussendeur met elkaar waren verbonden.
Maurits Verkerk liep naar de telefoon en schroefde het mondstuk los.
‘Hoe lang heb je werk?’
‘Kwartiertje voor dit. Zal ik ook de telefooncentrale onder handen nemen?’
‘Doe maar. Ik probeer te achterhalen wat die twee scholieren aan het doen waren.’
Koen van der Wiel liep naar het fotokopieerapparaat en deed de deksel omhoog.
Het laatste velletje lag er nog.
Hij las de laatste bladzijde van een gerechtelijk schrijven, gericht aan Hans van
Lelyveld, ondertekend door mr. J.M.A. Pinxteren.
Als hij het niet dacht. De officier van justitie had met het slachtoffer van het
auto-ongeluk te maken gehad.
Koen van der Wiel was ervaren genoeg om te weten wat er onder het
fotokopieerapparaat had gelegen. Hij ging op zoek naar het archief.
Een kwartier later werd hij op zijn schouders getikt.
‘Nog wensen?’ vroeg Maurits Verkerk.
‘Vingerafdrukken,’ zei Koen van der Wiel. ‘Het is misschien raar dat ik het vraag,
maar ik zou de vingerafdrukken van alle advocaten willen hebben. Dat mag geen
probleem zijn, neem ik aan?’
‘Ik neem de hoorn van hun telefoons. Geen enkel probleem.’
‘Leg maar een geheim bestand aan met de afdrukken van Ouwerling, Ouwerling
en De Zeeuw. Misschien komen ze ooit van pas.’
‘Oké. Doe ik. Nog iets gevonden?’
‘Uitermate interessant,’ antwoordde Koen van der Wiel. ‘Deze processtukken kan
ik bij de rechtbank opvragen. Zo kom ik toch aan rechtmatig verkregen bewijzen.’
In een notitieboekje schreef hij de data van de rechtzittingen en de nummers van
de stukken.
‘Nu ga ik die twee onder handen nemen.’
12.
‘Mag ik de spullen die je daar in je tas hebt zitten?’ vroeg Koen van der Wiel aan
David.
‘Nee,’ zei David. ‘U vergist zich. Wij zijn geen inbrekers.’
Ze zaten in de verhoorkamer. Koen van der Wiel startte de videoband van de
inbraak.
David keek op zijn horloge. Dit mocht niet te lang meer duren. Over een uurtje
zou zijn moeder thuis zijn. Alsof hij een inbreker was. Een inbreker met een sleutel
zeker! De rechercheur kon hem niets maken, daarvan was hij overtuigd.
‘Ik ben de zoon van Marijke Ouwerling,’ zei David zelfverzekerd. ‘En Saskia is
de dochter van Paul de Zeeuw. Wij horen bij het advocatenkantoor.’
Koen van der Wiel wees naar het televisiescherm. ‘Als geroutineerde inbrekers,
zou ik zeggen. In het donker. Is dat niet raar?’
‘We zagen genoeg,’ zei David. ‘Er was geen licht nodig.’
‘Maar iets klopt er niet. Bedenk eens een aannemelijke verklaring.’
‘We hadden haast,’ zei Saskia. ‘David heeft de sleutel van de voordeur. Dat is het
bewijs dat we geen inbrekers zijn.’
‘Weet jouw vader hiervan?’ vroeg Van der Wiel. ‘En jouw moeder? Goed, ik zal
ze bellen dat ze jullie kunnen komen halen. In hun bijzijn zal ik mijn excuses voor
de overlast maken.’
David twijfelde. Moest hij hoog spel spelen en Van der Wiel zijn gang laten gaan?
‘Waar bent u op uit?’ vroeg hij.
‘Op een duurzame samenwerking.’ De rechercheur bladerde in het dossier.
‘Ik heb hier een zaak die van toeval aan elkaar hangt. Daar hou ik niet van. Alles
moet kloppen. Dit hier is een warboel.’
Met een harde klap sloeg Koen van der Wiel de dossiermap dicht. Operatie Lely, las
David op het omslag.
‘Het zou me niets verbazen als Hans van Lelyveld opzettelijk is aangereden.’
‘Hebben wij daar iets mee te maken?’ vroeg David met gespeelde verbazing.
‘Jij hebt de processtukken gefotokopieerd, dus hou op met datspelletje. Het laatste
vel heb je trouwens laten liggen op het kopieerapparaat. Dat heb ik opgeborgen in
de hangmap. We hebben het hier over moord. Dat lijkt me ernstig genoeg. Dus:
vanwaar jullie interesse in Hans van Lelyveld?’
‘Hij bespioneerde ons,’ zei Saskia. ‘Niet dan?’ Zij wendde zich tot David. ‘We
kunnen beter alles vertellen.’
David knikte. Waarom zou Van der Wiel het niet mogen weten? Het leek een
geschikte kerel. Iemand die hij zou kunnen gebruiken.
David vertelde over het briefje in zijn zak. Over het boek dat Hans van Lelyveld
geschreven had. Over de foto's.
‘Zo komen we ergens,’ zei Koen van der Wiel. ‘Maar er blijft iets vreemd aan de
zaak.’ Hij wendde zich tot Saskia.
‘Jouw vader was dezelfde avond in het ziekenhuis. Hoe wist hij dat Hans van
Lelyveld daar lag?’
‘Geen idee. Ik heb het hem niet verteld.’
‘Dat zoeken we dan nog wel uit,’ zei Koen van der Wiel. ‘Mag ik de fotokopieën
zien?’
De rechercheur bladerde.
Hij pakte de hoorn van de haak en vroeg om een auto.
‘Ik laat jullie terugbrengen naar het kantoor. Dan kunnen jullie op de fiets naar
huis. Het zou goed zijn als jullie dit gesprek onder ons houden. Ik regel wel dat de
meldkamer niets doorgeeft van de inbraak. Trouwens, het was geen inbraak, zoals
jullie al zeiden.’
Hij glimlachte.
‘Mag ik de kopieën terug?’ vroeg David.
‘Als je het niet erg vindt, bestudeer ik ze eerst. Misschien vind ik aanwijzingen
die om directe actie vragen.’
David stemde toe.
‘Eén ding begrijp ik nog steeds niet.’ Koen van der Wiel stond in
de deuropening. ‘Waar is dat boek dat hij aan het schrijven was? Hebben jullie het
niet op de computer kunnen vinden?’
‘Een leeg boek en lege bestanden, dat is alles,’ antwoordde David.
‘Vreemd,’ zei Koen van der Wiel. ‘Daar moet de oplossing te vinden zijn.’
Uitzijn vestzakje haalde hij een kaartje. ‘Dit is mijn telefoonnummer. Rechtstreeks,
zonder tussenkomst van de telefoniste. Je weet maar nooit.’
13.
Tot diep in de nacht had Koen van der Wiel de processtukken bestudeerd. Ze waren
geschreven in een taal die niet van deze tijd was. Hij had moeten vechten tegen de
slaap.
Het proces was duidelijk. Hans van Lelyveld had een voorwaardelijke veroordeling
gekregen van een jaar gevangenisstraf wegens fraude. De boete loog er niet om. Vijf
ton.
Uit de laatste pleitrede van de verdediging bleek dat Hans van Lelyveld zich niet
de dader, maar hetslachtoffer voelde. Hij was er ingeluisd. Helaas bevatten de stukken
geen namen van de mensen die het op hem hadden gemunt.
Maar één woord was blijven hangen bij Koen van der Wiel. De hele operatie bleek
om zwendelaars te zijn gegaan.
Koen van der Wiel wist nu zeker waar dat manuscript over ging. Hans van Lelyveld
had natuurlijk een roman geschreven over de oplichtingspraktijken.
David had gesproken over twee processen, maar daarin had hij zich vergist. Koen
van der Wiel vond nog wat papieren over een gerechtelijk akkefietje, maar dat leek
hem niet interessant. Het had te maken met een vader die niet erkend werd als
biologische vader. Zoiets. Het was al zo laat dat Koen van der Wiel die
rechtbankverslagen maar had gelaten voor wat ze waren.
De fraude, daarop moest hij zich concentreren. Hans van Lelyveld was uit op
gerechtigheid. Of op wraak, wie zou het zeggen? Daar had hij de glimp van een
motief. Er moest een zwaarwegende reden zijn dat Van Lelyveld door een automobilist
was aangereden.
Koen van der Wiel keek op zijn horloge. Maurits Verkerk was deze ochtend wel
aan de late kant.
Technisch rechercheur Maurits Verkerk had het er moeilijk mee.
Stel dat ooit uit zou komen dat hij de apparatuur in het advocatenkantoor had
geïnstalleerd?
Koen van der Wiel stelde hem gerust. Hij zou echt alle verantwoording op zich
nemen.
‘Maar ik zit wel met een probleem,’ zei Koen van der Wiel. ‘Per dag komen er
meer dan honderd telefoontjes binnen. Die advocaten kletsen de hele dag. Ik kan
geen mensen vrijmaken om al die gesprekken te controleren.’
‘Had je dat niet eerder kunnen bedenken?’ vroeg Maurits Verkerk.
‘Ik wil ze niet allemaal afluisteren. Ik wil de nummers hebben van de mensen die
bellen en degenen die gebeld worden. Met de tijdstippen erbij. Als ik daarvan een
uitdraai krijg, kom ik er wel uit.’
‘Daar heb je niets aan,’ zei Maurits Verkerk. ‘Wat ga je doen met al die
telefoonnummers?’
‘Analyseren. Vergelijken. Achterhalen of bepaalde nummers voortdurend op de
lijsten terugkomen.’
‘Maar dat zegt niets.’
‘Ik moet natuurlijk wel een beetje geluk hebben. Stel nu eens dat het kantoor iets
met de aanslag te maken heeft? Dan is dit een mogelijkheid.’
Maurits Verkerk schudde vol ongeloof zijn hoofd. ‘Je moet achter die sportauto
aan. Heb je daarover al iets gehoord?’
‘Dat onderzoek zit muurvast,’ zei Van der Wiel.
‘Het zou een opening van de zaak kunnen zijn. Nu zit je helemaal fout, Koen. Als
je al iets ontdekt, valt het onder onrechtmatig verkregen bewijs. Dus je krijgt
problemen met de rechtbank. Bovendien geven de nummers geen inzicht. Zo kom
je er niet uit.’
Koen van der Wiel twijfelde. Was dit inderdaad een blunder van jewelste? Hoe
meer hij erover nadacht, hoe meer hij in hetstandpunt van zijn technisch rechercheur
ging geloven. Maar koppig als hij was, besloot hij door te zetten. Desnoods luisterde
hij in de avonduren de opgenomen banden af.
